Questo libro è un tentativo di riassumere le conoscenze esistenti sulle reti blockchain e altri ledger distribuiti (ossia database o registri, che possono essere aggiornati, gestiti, e coordinati in modo distribuito, da diversi attori) come spina dorsale del Web3 e contestualizzare le implicazioni socio-economiche delle applicazioni del Web3, a partire da smart contract - i protocolli informatici che regolano il rispetto dei contratti basati su blockchain - token, DAO[^1], fino ai concetti di denaro, economia, governance e finanza decentralizzata (DeFi). Si basa sul lavoro educativo che abbiamo iniziato al BlockchainHub, Info:Hub e Thinking:Hub di Berlino, con l'obiettivo di rendere il Web3 accessibile al grande pubblico.

Blockchainhub.net è stato il primo sito web a compilare e diffondere sistematicamente la conoscenza della blockchain e del Web3 a un pubblico generale ed è operativo dal 2015, prima con una serie di post sul blog, che sono stati successivamente compilati e contestualizzati nel Blockchain Handbook, disponibile gratuitamente.

“Token Economy” si basa sull'eredità delle attività passate e compie un passo ulteriore: l'attenzione si sposta sui token come unità atomica del Web3. La struttura di base della seconda edizione di questo libro è la stessa della prima edizione, con un contenuto leggermente aggiornato dei capitoli esistenti, correzioni minori, terminologia rivista e quattro capitoli aggiuntivi: "Identità user-centriche", "I privacy token", "Token per il prestito" e "Come progettare un sistema di token".