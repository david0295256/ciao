> _**Steemit è una social network decentralizzata in cui i contributi alla rete vengono ricompensati con token nativi della rete. Funziona sulla blockchain Steem, una blockchain speciale che fornisce un'infrastruttura pubblica specifica per implementare la rete sociale decentralizzata.**_

Disclaimer: Le regole di governance di Steemit e la sottostante blockchain di Steem sono soggette a frequenti cambiamenti di protocollo. La documentazione è frammentaria e alcuni fatti sono difficili da ricercare. Per comprendere a pieno le attuali regole di governance si dovrebbe leggere il codice nella versione corrente. Alcuni fatti menzionati nei seguenti capitoli potrebbero, quindi, essere non aggiornati o incoerenti. Dovrebbero comunque aiutare a dipingere un quadro della complessità del sistema. Al momento di scrivere il libro, la rete Steemit si è divisa originando una nuova continuazione (Hive) guidata dalla comunità di base ed è soggetta agli eventi attuali. Anche se la rete sembra essere in declino, serve comunque come un caso d'uso tangibile per l'esplorazione delle migliori e peggiori pratiche per la tokenizzazione delle social network

Steemit è un'applicazione decentralizzata che gira sulla blockchain di Steem. A differenza delle applicazioni di social media basate sul Web2, Steemit (i) non ha pubblicità; (ii) tutti i dati sono pubblici sul ledger, il che significa che nessuna singola istituzione possiede i dati delle tue transazioni; e (iii) chi contribuisce alla rete viene ricompensato con token di rete. Quanto si viene pagati dipende dal numero dei contributi e dalla loro popolarità. Steemit è permissionless, ovvero permette a qualsiasi utente di unirsi gratuitamente alla rete. L'iscrizione avviene tramite e-mail o numero di telefono e viene verificata manualmente da un amministratore. In alternativa, si può pagare una somma per creare l'account. Entrambe le procedure intendono generare un lavoro/costo per la creazione dell'account, al fine di combattere lo spam, i bot e chi vuole utilizzare abusivamente un nome.

Steemit è probabilmente la prima e più durtura tra le applicazioni decentralizzate. È stata concepita nel 2015 ed è operativa dal 2016. Al momento di scrivere questo libro, la rete ha oltre un milione di utenti registrati, 25.000 post, 100.000 commenti, e sulla blockchain Steem vengono generate 1,4 milioni di transazioni al giorno. È quindi uno dei progetti più maturi nella comunità crypto. Steemit è andato online circa nello stesso periodo in cui è emersa la rete Ethereum, cioè prima che fosse possibile creare un'applicazione decentralizzata senza dover creare la propria infrastruttura distribuita. Dal punto di vista di oggi, il protocollo Steemit sembra troppo complesso e superato. Quando è nato, invece, era un progetto visionario e in anticipo sui tempi. I fondatori del progetto hanno creato la loro infrastruttura dedicata (la blockchain Steem con il token nativo, STEEM) e il loro token stabile (lo STEEM dollar). Oggi questo livello di complessità non sarebbe necessario, dato che chiunque potrebbe costruire una rete sociale decentralizzata su una rete di smart contract come Ethereum, e utilizzare uno dei tanti token stabili pubblicamente disponibili. Il fondatore, Dan Larimer, ha anche creato "BitShares" e la rete blockchain "EOS", che usano entrambi "Graphene" come meccanismo di consenso. Anche la blockchain di Steem utilizza Graphene e fornisce un'infrastruttura per la rete di social media Steemit, così come per altre applicazioni decentralizzate come (i)[ “d.tube](https://d.tube/),” una piattaforma decentralizzata per contenuti video simile a YouTube, e (ii)[ “d.sound](https://dsound.audio/#!/feed),” un servizio di streaming audio decentralizzato simile a Spotify o Soundcloud. Sia d.tube che d.sound usano la blockchain di Steem per applicare i loro contratti intelligenti, ma hanno meno utenti e traffico di Steemit. I file video e audio sono memorizzati su[ “IPFS](https://medium.com/@ipfs),” un sistema di gestione di file decentralizzato. Mentre Steemit ha molti difetti di progettazione, fornisce un caso d'uso interessante per capire le applicazioni di social media tokenizzate e decentralizzate. 


## Problemi nei Social Media di oggi

Nell'ultimo decennio, i social media sono diventati una parte importante del modo in cui le persone comunicano con i loro pari e consumano informazioni. Con l'emergere dei social media, i media tradizionali si sono de-professionalizzati. Tutti possono contribuire e curare i contenuti per influenzare l'opinione pubblica, semplicemente creando un account su una delle piattaforme social. Facebook, Twitter e Reddit hanno sostituito i giornali, YouTube ha sostituito la televisione, e lo swiping e lo scrolling sono diventati il nuovo zapping. Man mano che queste piattaforme di social media hanno guadagnato terreno, si sono trasformate da uno spazio aperto per la libera espressione in un oligopolio di pochi grandi attori. 

Nei primi anni, il processo di cura sui siti di social media come Facebook e Twitter era nell'autonomia dell'utente. Questa autonomia è stata sostituita da feed di dati basati su algoritmi sviluppati dai fornitori della piattaforma, e nei feed vengono oggi immessi un numero crescente di annunci. Le piattaforme social sono diventate i curatori dei nostri contenuti e hanno il pieno controllo del nostro feed di dati. Molto spesso, questi feed socialmente ingegnerizzati sono programmati per trattenere l'utente sulla piattaforma il più a lungo possibile, creare una sorta di dipendenza, e ottimizzare le entrate pubblicitarie, spesso dando priorità ai post con contenuti più popolari e reprimendo i post marginali che non ottengono tanti like (per approfondire: Basic Attention Token & TCR). 

Mentre gli utenti contribuiscono con contenuti di valore e servizi di curatela, non hanno modo di monetizzare direttamente i loro contributi alla rete. Inoltre, il contenuto che viene pubblicato su queste piattaforme è soggetto a potenziale censura e controllo da parte delle aziende che le gestiscono, e in alcuni paesi, anche dalle autorità governative. Agli utenti può essere proibito di pubblicare specifici tipi di contenuti, e gli account utente possono essere disattivati in qualsiasi momento. La privacy e il controllo dei dati è un altro problema di queste piattaforme social basate sul Web2. Le informazioni personali e il comportamento degli utenti, come le preferenze dei contenuti, i modelli di acquisto, l'orientamento sessuale, la razza, il genere o le opinioni politiche, sono tracciati e memorizzati sui server delle aziende che forniscono questi servizi. Questi dati possono anche essere trasmessi ad altre aziende e istituzioni. Mentre tale raccolta di dati serve principalmente come base per generare entrate dalla pubblicità mirata, è stata anche utilizzata per la manipolazione politica, e potrebbe servire come base per le valutazioni del carattere e il profiling sociale. Incidenti come lo scandalo Cambridge Analytica, in cui i dati personali sono stati trasmessi ad altre istituzioni che li hanno poi utilizzati per manipolare gli elettori nelle elezioni presidenziali americane del 2016 o prima del referendum sulla Brexit, hanno eroso la fiducia che il grande pubblico riponeva nei social network.


## Caratteristiche economiche del Token Steemit

Le reti sociali decentralizzate come Steemit non hanno (i) alcun monopolio sui dati, il che significa che tutti hanno accesso a tutti i dati delle transazioni, che sono pubblicamente visibili sul "block explorer" (una applicazione per osservare il contenuto di una DLT) di Steem, e (ii) non sono necessari introiti pubblicitari, poiché la rete è gestita collettivamente da (iii) collaboratori che vengono ricompensati con token per i loro contributi alla rete. Per trovare o etichettare i contenuti, si possono usare "tag" e "argomenti" che aiutano a ordinare i contenuti in flussi personalizzati. Come tale, Steemit è molto più simile a Reddit che a Facebook. Gli utenti sono ricompensati per i contributi alla rete con tre diversi tipi di token di rete: "Steem", "Steem Dollar" e "Steem Power". 

**<span style="text-decoration:underline;">Steem (STEEM)</span>** è il token nativo della blockchain Steem. Come per qualsiasi token nativo della blockchain, i token sono trasferibili e nuovi token vengono creati ogni giorno. 

**<span style="text-decoration:underline;">Steem Power (SP)</span>** è un token di reputazione progettato per rispecchiare la influenza degli utenti nel social network. Chiunque apra un nuovo account riceve una quantità iniziale di token SP. Da questo momento può ricevere ricompense in SP per il contributo alla rete. In alternativa, gli SP possono essere acquistati con Steem in un rapporto 1:1. Questo processo è chiamato "powering up". Più SP possiede un utente, più il suo contributo alla rete viene ricompensato. Se qualcuno in possesso di un elevato numero di SP vota un post di un altro utente, quell'utente sarà ricompensato con più gettoni di quelli che riceverebbe se un altro utente con meno SP votasse il suo contenuto. Gli SP possono essere riconvertiti in Steem, operazione che viene chiamata powering down, ma il processo è intenzionalmente rallentato a tredici settimane per evitare che gli utenti vendano i loro token tutti in una volta e prevenire crolli dei prezzi e manipolazioni di mercato. 

**<span style="text-decoration:underline;">Steem Dollar (SBD)</span>** è progettato come un token stabile che è ancorato al dollaro USA in un rapporto 1:1. Può essere acquistato sul mercato aperto o guadagnato come ricompensa (il cinquanta per cento della ricompensa per i contributi al social network sono pagati in SBD). Una volta guadagnati, questi token SBD possono essere: (i) incassati; (ii) tenuti; o (iii) convertiti in Steem e poi venduti sul mercato aperto dopo un periodo di 3,5 giorni per evitare "attacchi di arbitraggio". Dal momento che SBD è progettato per avere un prezzo stabile, i possessori di token SBD non beneficiano degli aumenti di prezzo di Steem. Per incentivare i possessori di token SBD a conservare i loro SBD, essi ricevono un interesse del 10% all'anno. Questo tasso di interesse è variabile e può essere cambiato con un aggiornamento del protocollo.

La rete Steemit ha tre diversi tipi di utenti: (i) creatori di contenuti: pubblicano i contenuti; (ii) utenti attivi: curano i contenuti attraverso votazione (like) dei contenuti, e (iii) utenti passivi: consumano i contenuti. Un creatore di contenuti può pubblicare un post, ma sarà ricompensato con dei token solo se e quando il post sarà votato da altri utenti (curatori di contenuti). Se un post ha un buon rendimento, un curatore che ha votato questo post guadagnerà più SP che per aver votato un post meno popolare. Le ricompense sono pagate da due pool di ricompense e distribuite in un mix di diversi token, Steem Power e Steem Dollar, e questa distribuzione è determinata individualmente dal creatore del contenuto. Le ricompense vengono pagate solo nei primi sette giorni dopo la pubblicazione del contenuto. Dopo questo periodo, il post sarà ancora online, ma non sarà più possibile guadagnare ricompense con il post. Chiunque può pubblicare e votare, contribuendo così alla cura collettiva dei contenuti. 

L'esatta quantità di token guadagnati è funzione del numero di voti positivi che un post riceve, e anche una funzione della quantità di Steem Power che i curatori che assegnano voti positivi possiedono. Se un curatore ha 2.000 Steem Power e un altro ha 20.000 Steem Power, gli effetti dei loro voti saranno diversi. Per incentivare i contenuti di qualità, il numero di voti positivi che un utente può dare in un certo periodo di tempo è limitato. Per aggiungere complessità, se lo stesso utente decide di votare più post, il peso di ogni voto diminuirà, a seconda di quanto tempo passa tra un voto e l'altro. La rete ricarica il potere di voto del 20% al giorno. L'idea di entrambi i meccanismi è di prevenire lo spamming di voti e incentivare le decisioni di qualità. In realtà, tuttavia, al fine di guadagnare più token, le persone votano per contenuti che si aspettano essere popolari, come i meme, e non necessariamente ciò che considerano come contenuti di qualità. 

L'applicazione Steemit gira sulla rete blockchain Steem che usa un algoritmo di consenso di tipo "Delegated Proof-of-Stake" (DPoS)". La DPoS di Steem è una variazione di Proof-of-Stake in cui la comunità dei possessori di token della blockchain sottostante vota per 21 cosiddetti "testimoni" a cui delegano i loro token STEEM. I testimoni verificano le transazioni e creano blocchi per conto dei possessori di token che li hanno delegati. Quando si tratta di prestazioni di rete, DPoS è molto più scalabile di Proof-of-Work, prerequisito fondamentale per una rete sociale con migliaia di transazioni al secondo. 

La blockchain Steem crea costantemente nuovi token STEEM, che vengono aggiunti ad un "pool" dal quale vengono prelevate le ricompense per i possessori di token secondo le regole di governance definite nel protocollo. Secondo le attuali regole di governance, il 15 per cento dei token STEEM appena coniati sono assegnati alle persone che detengono SP, il 75 per cento va ai creatori e curatori di contenuti, e il 10 per cento dei nuovi token sono pagati ai testimoni. La politica monetaria iniziale del token STEEM era altamente inflazionistica nell'offerta, quasi raddoppiando ogni anno. A causa della pressione della comunità, il tasso di inflazione di STEEM è stato regolato al 9,5% all'anno. Al momento della scrittura del libro il tasso di inflazione di STEEM è del 9 per cento, e diminuirà dello 0,5 per cento ogni anno.


## Critiche su Steemit

Mentre Steemit e la sottostante infrastruttura blockchain di Steem sono un ottimo caso d'uso per come possiamo ridefinire i social network, l'economia dietro il progetto del token ha alcuni difetti di progettazione fondamentali. Inoltre, poiché tutti i dati sulla blockchain di Steem sono pubblici, chiunque può creare applicazioni decentralizzate con questi dati per creare strumenti utili per la comunità Steemit, come "Catch a Whale"[^1] o “Steem Market.”[^2] 

**<span style="text-decoration:underline;">Open Data</span>**: Al contrario delle piattaforme di social media Web2, tutti i dati delle transazioni sulla blockchain di Steemit sono pubblici e resi trasparenti a tutti con una semplice analisi della catena. Questo significa che chiunque può controllare cosa è successo quando o chi ha fatto cosa nell'ecosistema Steemit. Come tale, Steemit è meno simile a Facebook (dove solo i tuoi amici possono vedere ciò che pubblichi), ma più simile a Twitter, Medium, o YouTube, dove tutti possono vedere ciò che hai fatto. Algoritmi crittografici alternativi come il Multiparty Computation[^3] o le cosiddette zero-knowledge proofs[^4] e nel protocollo devono essere implementate tecniche addizionali di offuscazione per ottenere maggiore privacy by design[^5]. L'attuale tendenza della comunità Web3 a costruire reti blockchain più rispettose della privacy sembra aver ispirato Steemit a sviluppare una roadmap per offuscare almeno alcuni dei dati pubblici.

**<span style="text-decoration:underline;">La reputazione può essere comprata con denaro</span>**: Steemit originariamente intendeva progettare una rete di social media per contenuti di qualità. Tuttavia, a causa dei difetti di progettazione del token di reputazione, ci sono attualmente molti problemi per incentivare e fornire contenuti di qualità. Mentre Steem Power (SP) doveva essere un token di reputazione, i presupposti di come gli attori della rete si comportano sono troppo semplificati. I meccanismi dei token non tengono conto della "tragedia dei beni comuni" o del pensiero economico di breve termine. I token di reputazione, sotto forma di Steem Power, possono essere acquistati con denaro fiat. Gli utenti che sono disposti a investire una notevole quantità di denaro in Steem Power possono, quindi, costruire più rapidamente il loro potere di rete e guadagnare più soldi più rapidamente rispetto agli utenti che cercano di costruire organicamente la reputazione. Questo progetto piuttosto semplicistico del token si basa sul presupposto che coloro che hanno più token, vale a dire maggiori partecipazioni nella rete, sono automaticamente incentivati a contribuire alla rete con i migliori contenuti di qualità o attività di curatela. Inoltre, il progetto del token di reputazione non tiene conto del fatto che utenti diversi hanno interessi diversi e che i gusti individuali sono relativi. Qualsiasi progetto significativo di un token di reputazione ha probabilmente bisogno di essere reso soggettivo, invece di costituire una metrica universale per tutti gli utenti della rete. Nel corso degli anni, questi difetti di progettazione hanno portato ad una monopolizzazione del potere da parte di pochi ricchi possessori di token, creando grandi asimmetrie di potere nella rete. Il fatto che sia economicamente vantaggioso o meno contribuire alla rete dipende dai tassi di cambio correnti di tutti i token, ed è anche una funzione del proprio SP. Recenti analisi della rete mostrano che solo il 2 per cento dei post ottiene ritorni degni di nota, la maggior parte dei quali probabilmente non compensano nemmeno i costi di produzione, e questo è in gran parte legato anche alle asimmetrie di potere.

**<span style="text-decoration:underline;">Asimmetrie di potere</span>**: apparentemente la trasparenza sullo stato della distribuzione dei token è molto limitata, fatto strano per un'applicazione basata su blockchain. In passato Steemwhales.com e steemd.com hanno pubblicato grafici di distribuzione, ma questo contributo è stato poi sospeso. L'attuale livello di non trasparenza su questo argomento è sorprendente, in quanto i numeri esatti sono difficili da ricercare, soprattutto perché Steem Power e Steem Dollar sono convertibili, e le loro liste sono stranamente classificate o sono state abbandonate. Qualsiasi richiesta online riguardante l'argomento viene esaudita da bot che forniscono non-risposte (si vedano le fonti alla fine del capitolo). Gli unici numeri affidabili risalgono a diversi anni fa, quando i primi dieci possessori di token controllavano il 79,3% di SP, l'85% di Steem e il 45% di SBD. Sulla base dei numeri disponibili, un utente medio detiene circa 2.000 SP o meno, mentre i detentori di token ad alto patrimonio, chiamati anche "balene", detengono in media 2.000.000 SP. Si noti che non è chiaro se le "liste dei ricchi" pubblicate siano aggiornate, e che non esiste un grafico di distribuzione. Le liste disponibili (vedi link nei riferimenti) forniscono documentazione limitata. È lecito supporre che questo divario di potere si sia ampliato negli ultimi due anni, sulla base dell'attuale progetto degli incentivi che favorisce i grandi possessori di token che guadagnano proporzionalmente un maggior numero di token per singolo contributo.

**<span style="text-decoration:underline;">Bot e vendita di voti</span>**: in teoria il meccanismo di incentivazione di Steemit è stato progettato per incoraggiare gli utenti a creare e curare contenuti rilevanti e di qualità. La realtà dell'attività della rete ha dimostrato che il modello di ricompensa incoraggia molto spesso la creazione di contenuti di tipo "clickbait" (esca per un click) guidati da bot. Mentre c'è nel processo di creazione dell'account qualche misura per prevenire l'uso dei bot, il token Steem Power è trasferibile, ovvero può essere delegato da un utente all'altro. Questo ha portato all'emergere di bot programmati per votare i post in base alla loro potenziale redditività. I bot possono condividere la ricompensa con i possessori di token che hanno delegato loro il loro SP. Di conseguenza, la cura dei contenuti su Steemit spesso non è basata sulla qualità ma ottimizzata per massimizzare i profitti. Il contenuto è prodotto per essere potenzialmente redditizio, e i creatori possono tenere conto di quale contenuto sarà probabilmente notato da curatori e bot ad alta reputazione. I bot possono dare voti positivi ad altri bot per creare un feedback circolare sulle aspettative di profitto, tenendo conto che un voto è più redditizio se è espresso relativamente presto, e nei casi in cui si prevede che seguiranno altri voti. Altre sfide della progettazione della governance di Steemit sono la vendita di voti e il bullismo da parte dei membri più ricchi, così come la monopolizzazione dell'influenza per impostare le policy, il controllo palese da parte dei grandi detentori di token, e la censura forzata.

**<span style="text-decoration:underline;">Auto-voto</span>**: Steemit permette agli utenti di auto-votare i propri post, e questo è stato oggetto di molte discussioni nella rete. Gli oppositori criticano la parzialità nell'atto di auto-votarsi, in quanto riduce la qualità del processo di curatela. I sostenitori dicono che non votare i propri contenuti significa diluire la propria partecipazione, e dare il proprio potere solo agli altri utenti. Inoltre, sostengono che se gli utenti volessero auto-votarsi, il veto potrebbe essere aggirato semplicemente creando un secondo account.

**<span style="text-decoration:underline;">Governance del contenuto</span>**: i contenuti su Steemit non sono moderati né censurati. Alcuni vedono questo come una mancanza di governance. Mentre alcuni membri della comunità sono a favore di "applicazioni decentralizzate resistenti alla censura", altri criticano la mancanza di moderazione dei contenuti, soprattutto quando si tratta di pornografia infantile. D'altra parte, sembra che alcuni utenti siano stati banditi da Steemit per violazioni dei "Termini di servizio".

**<span style="text-decoration:underline;">Gestione delle chiavi</span>**: L'usabilità del wallet e il recupero delle chiavi sono temi molto importanti. I sistemi basati su Blockchain non permettono il recupero centralizzato delle password. Gli utenti di Steemit che perdono le loro password, e non hanno un backup, perdono l'accesso ai loro fondi. A meno che non siano attivate funzionalità di "recupero sociale" delle chiavi, la gestione sicura delle chiavi sarà un collo di bottiglia per l'adozione degli utenti.

**<span style="text-decoration:underline;">Attrazione e fidelizzazione degli utenti</span>**: mentre molti dei primi utenti di Steemit si sono uniti alla rete per motivi ideologici, la grande maggioranza sono utenti una tantum, o fanno pochi post e non tornano per diversi motivi: ci vuole tempo per costruirsi un seguito prima di poter iniziare a guadagnare con i contributi. Inoltre, le attuali disuguaglianze di distribuzione nella rete, che sono il risultato dei meccanismi di incentivazione dei token che favoriscono i first movers e i grandi detentori di token, rendono poco interessante per gli utenti rimanere nella rete.


## Hard Fork di Steemit: Hive Network

Nel febbraio 2020, Steemit Inc. è stata acquisita dalla fondazione Tron, che gestisce la blockchain Tron. I membri della comunità dell'ecosistema Steem hanno espresso preoccupazioni per questa acquisizione e per la nuova leadership, in particolare sul CEO Justin Sun che, tra le altre cose, ha proposto un piano per migrare i token STEEM verso la rete Tron. La più grande preoccupazione, tuttavia, era che con questa acquisizione la Fondazione Tron avesse anche ottenuto il controllo su una stima del venti per cento della fornitura totale di token STEEM alla quale la comunità si riferisce informalmente chiamandola come la "quota di Steemit Inc minata dai ninja". Questi token ninja sono stati pre-minati anni fa e distribuiti ai fondatori di STEEM, che ora hanno venduto Steemit Inc. alla fondazione Tron. Mentre i token ninja avevano sempre rappresentato una minaccia, non erano mai stati utilizzati attivamente (come per votare gli aggiornamenti di Steemit). In passato, la comunità STEEM era fiduciosa che i fondatori della rete non avrebbero abusato dei token per prendere il controllo della rete. Tuttavia, a causa della sfiducia nei nuovi proprietari e la paura di una potenziale presa di potere, i testimoni di STEEM hanno quasi immediatamente eseguito un soft fork della blockchain di Steem utilizzando i voti degli utenti della rete che erano stati loro delegati. 

Con questa soft fork gli indirizzi dei token ninja sono stati bloccati dalle attività future tese a prendere il controllo della rete. La comunità ha votato per questo soft fork per impedire ai nuovi proprietari (la Fondazione Tron) di utilizzare i token ninja. I testimoni hanno giustificato la soft fork come un "protocollo protettivo temporaneo per mantenere lo status quo attualmente stabilito per quanto riguarda la partecipazione di Steemit Inc e il suo utilizzo previsto [...] e il suo uso continuo degli asset che controlla". All'inizio di marzo 2020, una fork guidata dalla comunità è fallita perché la fondazione Tron si è coordinata con una manciata di siti di exchange per annullare retroattivamente la soft fork con i token STEEM degli utenti ospitati su quegli exchange. Questo uso improprio dei token degli utenti da parte degli exchange è stato molto contestato. 

Invece di lottare per il potere all'interno della rete Steem, la comunità "core" ha condotto una "secessione" attraverso un hard fork. Verso la metà marzo 2020 è avvenuta una fork del protocollo blockchain di Steem e l'app Steemit in una nuova rete chiamata "Hive".  Tutti i token ninja controllati da Steemit Inc. sono stati censurati e non ssono stati replicati sulla rete Hive. Tutti gli altri token della rete sono stati portati su Hive. Anche tutti i dati di blogging dall'applicazione Steemit sono stati trasferiti alla rete Hive. Ogni singolo blogger deciderà quale applicazione usare in futuro, Steemit o Hive. Se i blogger continuano a postare su Steemit, i loro nuovi post saranno ancora gestiti dalla blockchain Steem; se sceglieranno diversamente, i loro nuovi post saranno pubblicati sulla rete HIVE. In teoria, tutte le altre applicazioni in esecuzione sulla blockchain Steem, come "Splinterlands", "Steemian", "d-tube" e "d.sound" potrebbero, in teoria, anche migrare alla rete Hive. 

L'acquisizione e le successive soft-fork e hard-fork hanno dimostrato la natura decentralizzata delle reti blockchain e hanno anche mostrato i potenziali metodi di attacco con il meccanismo di consenso Delegated-Proof-of-Stake (DPoS). Quella che era originariamente intesa come una social network decentralizzata si è rivelata vulnerabile ai tentativi di centralizzazione, sia dal lato dell'acquisizione della fondazione Tron sia dalla loro collusione con gli exchange che hanno usato i token dei loro utenti per supportare votazioni (senza il consenso preventivo dei loro utenti). Ha anche mostrato il potere dei testimoni, che hanno agito come i conduttori di queste fork.  

Il CEO della fondazione Tron ha percepito le fork come un atto commesso da "hacker malintenzionati" che violano la "sacralità della proprietà privata" e ha censurato circa 4500 post e commenti relativi all'hard-fork di Hive. Tuttavia, data la diaspora di blogger verso Hive, la fondazione Tron e gli exchange coinvolti nel blocco delle attività della comunità hanno poi fatto marcia indietro sulle loro decisioni e moderato i toni. I nuovi proprietari di Steemit Inc. hanno ammesso di aver censurato i post basati su Steemit che discutevano l'hard-fork di Hive e l'hanno giustificato con la volontà di preservare gli interessi privati. La diaspora degli utenti ha costretto i nuovi proprietari a pubblicare un post sul blog nel tentativo di riconquistare la fiducia, dicendo che volevano "rimettere la governance nelle mani della comunità il più presto possibile [...] e convincere gli utenti a tornare al progetto Steemit". L'intero conflitto riflette il cambiamento culturale tra il Web2 e il Web3, e mostra che alcuni individui e istituzioni stanno ancora lottando per capire la natura decentralizzata del Web3 e il cambiamento di paradigma rispetto al controllo centralizzato. 

Mentre Steemit ha aperto la strada ad una nuova era di social media network, dimostrando come possiamo ripensare i social network in un'economia tokenizzata, i difetti di progettazione emersi sono notevoli. Se Steemit o Hive vogliono sopravvivere, dovranno cambiare l'economia dei loro token e sradicare le disuguaglianze nelle strutture di potere progettando token di reputazione legati all'identità dell'utente. Altrimenti, i nuovi creatori di contenuti avranno difficoltà a farsi notare nel sistema. Mentre la blockchain Steem e l'applicazione Steemit hanno continuamente adattato le regole di governance, prendendo sul serio alcuni dei feedback ricevuti dalla comunità, i difetti di progettazione del token potrebbero essere troppo profondi. Nuovi concorrenti, come [“Akasha](https://akasha.world/),” “all.me,” “Belacam,” [“DLive](https://dlive.tv/),” “[E-chat](https://investors.echat.io/),”[ “Golos](https://akasha.world/)” “[Minds](https://www.minds.com/),” “Mithril,” “5media,” “Social X,” o [“UUNIO](https://uun.io/),” potrebbero mettere a punto nei prossimi anni token con caratteristiche economiche più resistenti. 


## Reddit: Tokenizzazione di piattaforme Web2

"Reddit" è una piattaforma di social media Web2 per discussioni tematiche - subreddit - ed è dotata di un sistema di valutazione dei contributi. I subreddit rappresentano schede create dagli utenti che aiutano a incanalare le discussioni su una varietà di argomenti. Gli utenti possono presentare i loro commenti che possono essere votati positivamente o negativamente, o commentati da altri utenti. La classifica della visibilità di un post è determinata dal numero di voti positivi e negativi. I punti "Karma" determinano la reputazione dell'utente nella rete. Reddit è stato fondato nel 2005 e ha oltre 2 milioni di comunità subreddit[^6] e figura tra i 20 siti più visitati al mondo.[^7] Nel maggio 2020 due subreddit - r/Cryptocurrency e r/FortNiteBR - con oltre 2,4 milioni di utenti hanno annunciato il lancio dei propri token subreddit - MOON e BRICK - che saranno entrambi gestiti sulla rete Ethereum. Entrambi i token potrebbero essere visti come casi d'uso di test per la tokenizzazione di ciascun subreddit con un community token specializzato. I token saranno inizialmente gestiti dalla testnet di Ethereum "Rinkeby" per alcuni mesi prima di migrare alla mainnet di Ethereum. "Reddit Vault" è un wallet Ethereum integrato nelle app mobili di Reddit e nelle comunicazioni con la rete Ethereum. Entrambi i token sono progettati per essere trasferibili, e gli utenti possono inviare token MOON e Brick a qualsiasi altro wallet compatibile ERC-20. I token conferiscono anche diritti di voto speciali all'interno della comunità, tuttavia, non è ancora chiaro come funzionerà il processo di voto. In questo progetto iniziale, i token possono essere utilizzati per ottenere emoji animati, badge esclusivi e per rispondere ai commenti di Reddit utilizzando immagini gif. La politica monetaria dei token varia e può essere determinata dalla comunità di ogni subreddit, almeno in una certa misura. Questo significa che ogni comunità subreddit avrà un certo controllo sulle proprietà e la funzione del token (tasso di emissione, processo di emissione, diritti di voto, trasferibilità, proprietà di utilità). "r/Cryptocurrency" ha annunciato che i token MOON hanno un tasso di emissione fisso al mese, 5 milioni di MOON, che diminuirà del 2,5% ogni mese fino a raggiungere un totale di 250 milioni. "r/FortNiteBR" non ha specificato un tasso di emissione per i token BRICKS. Al momento della scrittura di questo libro non è ancora chiaro se o quando gli exchange ospiteranno il token. Con questa mossa, Reddit è la prima rete di social media basata sul Web2 che ha ufficialmente annunciato di tokenizzare le proprie attività di social media. È probabile che altre reti di social media esistenti seguiranno presto. La sfida più grande sarà quella di progettare il token in modo che lo scopo desiderato del sistema economico implementato dal token non possa essere aggirato. 

## Riassunto del capitolo

> Steemit è un social network decentralizzato in cui i contributi alla rete vengono premiati con token di rete. È un'applicazione decentralizzata che gira sulla blockchain di Steem, contrariamente alle applicazioni di social media basate su Web2.

> I social network decentralizzati come Steemit non hanno il monopolio dei dati, il che significa che tutti hanno accesso a tutti i dati delle transazioni, che sono pubblicamente visibili su Steem block explorer, e non sono necessarie entrate derivanti dalla pubblicità, poiché la rete è gestita collettivamente da contributori che vengono ricompensati con token per i loro contributi alla rete. Quanto vieni pagato dipende dal numero dei tuoi contributi e dalla popolarità dei tuoi contributi.

> Steemit ha tre diversi tipi di utenti: (a) creatori di contenuti: pubblicano contenuti; (b) utenti attivi: curano i contenuti votando (mi piace) il contenuto e (c) utenti passivi: consumano i contenuti. Gli utenti vengono premiati per i contributi alla rete con tre diversi tipi di token di rete: "Steem", "Steem Dollar" e "Steem Power".

> Mentre Steemit e l'infrastruttura blockchain di Steem sottostante sono un ottimo caso d'uso per ridefinire i social network, l'economia dietro il design dei token ha alcuni difetti di progettazione fondamentali.

> A causa dei difetti di progettazione del token di reputazione, attualmente ci sono molti problemi con l'incentivazione e la fornitura di contenuti di qualità. Mentre Steem Power (SP) doveva essere un token di reputazione, si basa su ipotesi semplificate su come si comportano gli attori di rete.

> I meccanismi dei token non tengono conto della tragedia dei beni comuni o del pensiero economico a breve termine. I token di reputazione, sotto forma di Steem Power, possono essere acquistati con denaro fiat. Gli utenti che sono disposti a investire una notevole quantità di denaro in Steem Power possono, quindi, avviare la propria potenza di rete e guadagnare più denaro più rapidamente rispetto agli utenti che cercano di costruire organicamente una reputazione. Inoltre, il design del token di reputazione non tiene conto del fatto che utenti diversi hanno interessi diversi e che i gusti individuali sono relativi.

> La realtà dell'attività di rete ha dimostrato che il modello di ricompensa incoraggia molto spesso la creazione di contenuti in stile clickbait guidati da bot. Sebbene esista una certa prevenzione dei bot, relativa al processo di creazione dell'account, Steem Power è un token trasferibile, il che significa che può essere delegato da un utente a un altro. Ciò ha portato all'emergere di bot programmati per votare i post in base alla loro potenziale redditività. I bot possono dividere la ricompensa con i possessori di token che hanno delegato loro i propri SP. I bot possono votare altri bot per creare feedback circolari sulle aspettative di profitto, tenendo conto del fatto che un voto è più redditizio se viene espresso relativamente presto e nel caso in cui seguiranno più voti.

> Steemit consente agli utenti di votare autonomamente i propri post, e questo è stato oggetto di molte discussioni in rete. Gli oppositori criticano il pregiudizio nell'atto di auto-voto, poiché riduce la qualità del processo di cura. I sostenitori affermano che non votare i propri contenuti significa diluire la propria posta in gioco e dare il proprio potere solo ad altri utenti. Inoltre, sostengono che se gli utenti vogliono auto-votare e non sono più in grado di farlo, creeranno semplicemente un secondo account.

> A differenza delle piattaforme di social media Web2, tutti i dati delle transazioni sulla blockchain di Steemit sono pubblici e trasparenti a tutti con una semplice analisi della catena. Ciò significa che chiunque può ispezionare cosa è successo quando o chi ha fatto cosa nell'ecosistema Steemit. Algoritmi crittografici alternativi come il calcolo multiparte o prove a conoscenza zero e tecniche di offuscamento aggiuntive devono essere implementati nel protocollo per fornire una maggiore privacy in base alla progettazione.

> Nel marzo 2020 c'è stata un'acquisizione ostile e una controversa hard fork in cui la comunità si è biforcata in una nuova rete chiamata "Hive".

> Nuovi concorrenti, come "Akasha", "all.me", "Belacam", "DLive", "E-chat", "Golos" "Minds", "Mithril", "5media", "Social X" o "UUNIO" potrebbero fornire un'economia token più resiliente negli anni a venire.


### Riferimenti e approfondimenti

* Adams, Colin: "Steemit Review: How Does It Work And Can You Really Earn From It?", Invest in Blockchain, March 20, 2018: https://www.investinblockchain.com/steemit-review/
* Barbaras, C.; Narula, N; Zuckerman E.: “Decentralized Social Networks sound great. Too bad they will never work”, https://www.wired.com/story/decentralized-social-networks-sound-great-too-bad-theyll-never-work
* Cadwalladr, Carole; Graham-Harrison, Emma: “How Cambridge Analytica turned Facebook ‘likes’ into a lucrative political tool” 17 Mar 2018: https://www.theguardian.com/technology/2018/mar/17/facebook-cambridge-analytica-kogan-data-algorith
* Cadwalladr, Carole; Graham-Harrison, Emma: “Revealed: 50 million Facebook profiles harvested for Cambridge Analytica in major data breach”, 17 Mar 2018: https://www.theguardian.com/news/2018/mar/17/cambridge-analytica-facebook-influence-us-election
* De, Nikhilesh: “Steemit Sets Up Shop on Tron Network, “ Feb 14, 2020, retrieved from: https://www.coindesk.com/steemit-sets-up-shop-on-tron-network
* Dale, Brad: "Steem Community Plans Hostile Hard Fork to Flee Justin Sun’s Steemit" Mar 17, 2020, retrieved from: https://www.coindesk.com/steem-community-plans-hostile-hard-fork-to-flee-justin-suns-steemit
* Dale, Brad: “Justin Sun Bought Steemit. Steem Moved to Limit His Power,” Feb 24, 2020, retrieved from:https://www.coindesk.com/justin-sun-bought-steemit-steem-moved-to-limit-his-power
* Donnelly, Jacob: “Steemit Bridges Blockchain and Social Media, But How Does It Work?”, Aug 26, 2016: https://www.coindesk.com/security-token-trades-on-regulated-platform-in-market-first
* Frost, Liam: “Community-led fork of Steemit is outperforming its predecessor Hive, a hard fork of decentralized social network Steem, is already outperforming its parent blockchain.” Mar 28, 2020, retrieved from:https://decrypt.co/23854/hive-decentralized-fork-outperforms-steemit
* Harper, Colin: ”Reddit Is Launching Ethereum Tokens For Its Subreddits,”Forbes, Crypto & Blockchain, May 14 2020: https://www.forbes.com/sites/colinharper/2020/05/14/reddit-launches-ethereum-tokens-for-subbredits-in-new-community-points-campaign/
* Kharif, Olga: “Reddit Launching a Cryptocurrency to Reward Users for Engagement,” Bloomberg, Cryptocurrencies, 15 May 2020, retrieved from: https://www.bloomberg.com/news/articles/2020-05-15/reddit-launching-a-cryptocurrency-to-reward-users-for-engagement
* N.N.: "Steem An incentivized, blockchain-based, public content platform" June 2018: https://steem.com/steem-whitepaper.pdf
* N.N.: “Steemitboard.com”, Ranking: https://steemitboard.com/ranking/index.php?p=0&s=vests
* N.N.: ”Steemit FAQ”, https://steemit.com/faq.html#What_is_Steemit_com
* N.N.: ”Steem Upvote Bot Tracker”: https://steembottracker.com/
* Redman, James: "Free from Tron: Steemit’s Blockchain Fork Hive Outperforms Steem Token Value, MArch 30 2020, retrieved from: https://news.bitcoin.com/tron-steemits-fork-hive-outperforms-steem/
* Thelwall, M. “Can social news websites pay for content and curation? The SteemIt cryptocurrency model”, Journal of Information Science, 2017
* Usman W. Chohan: “The Concept and Criticisms of Steemit”, Feb 23 2018, Electronic copy: https://papers.ssrn.com/sol3/papers.cfm?abstract_id=3129410
* @arcange: “Steemit Statistics – 2018.07.30”: https://steemit.com/statistics/@arcange/steemit-statistics-20180730-en
* @blocktrades: “Why I won’t be compromising with Justin Sun by blocktrades,” steempeak.com steem, retrieved from: https://steemd.com/steem/@blocktrades/why-i-won-t-be-compromising-with-justin-sun
* @chasad75: “2018 Best and Most Profitable Bots on Steemit”: https://steemit.com/steem/@chasad75/2018-best-and-most-profitable-bots-on-steemit
* @capgains: “Major Problems With STEEMIT That Sadly go Ignored”: https://steemit.com/steemit/@capgains/major-problems-with-steemit-that-sadly-go-ignored
* Chohan, U. “The Concept and Criticisms of Steemit”, 2018
* @hisnameisolllie: “STEEMIT Statistics, WEEK 3”: https://steemit.com/steem-stats/@hisnameisolllie/steemit-statistics-week-3
* @ibrahimmurtaza: “Top 50 steemit user who has highest steem power”: https://steemit.com/ cryptocurrency/@ibrahimmurtaza/top-50-steemit-user-who-has-highest-steem-power
* @Initforthemoney: “Steemit’s Three Major Problems”: https://steemit.com/steemit/@initforthemoney/steemit-s-three-major-problems
* @liberosist: “Steem Power distribution trends - Steemit is becoming more democratic, diverse and equal! A detailed analysis,” : https://steemit.com/steemit/@liberosist/steem-power-distribution-trends- steemit-is-becoming-more-democratic-diverse-and-equal-a-detailed-analysis
* @ned; @theoretical: “Smart Media Tokens A new way for publishers to monetize their online content and community, based on battle-tested blockchain technology”, https://smt.steem.com/smt-whitepaper.pdf
* @nickypapers: "Basic Attention Token: Everything You Need To Know" Steemit, Category: bitcoin: https://steemit.com/bitcoin/@nickypapers/basic-attention-token-everything-you-need-to-know
* u/jarins: “Introducing r/CryptoCurrency Moons,” r/CryptoCurrency, May 2020, retreived from: https://www.reddit.com/r/CryptoCurrency/comments/gj96lb/introducing_rcryptocurrency_moons/
* u/jarins: "Introducing r/FortNiteBR Bricks," r/FortNiteBR, May 2020, retreived from: https://www.reddit.com/r/FortNiteBR/comments/gj8tm1/introducing_rfortnitebr_bricks/
* Akasha: https://akasha.world/
* DLive: https://dlive.tv/
* E-chat: https://investors.echat.io
* Golos: https://golos.io/
* Hive: https://hive.io
* Minds: https://www.minds.com/
* UUNIO: https://uun.io/
* d.tube: https://dsound.audio/#!/feed
* d.sound: https://d.tub

### Note a piè di pagina

[^1]:
“Catch a Whale” è una applicazione che traccia i contenuti che sono stati votati dai grandi possessori di token (“balene” o “whales”).

[^2]:
“Steem Market” consente agli utenti di acquistare, vendere o affittare beni utilizzando Steem.

[^3]:
La “Multiparty Computation” è un metodo crittografico che permette a diversi server di calcolare congiuntamente un valore in uscita senza che nessun singolo server conosca tutti gli input, e può aiutare la pubblicità anonima aggregata.

[^4]:
Le Zero-knowledge proofs (ZKP) sono schemi crittografici che permettono a una parte di verificare una condizione trasmettendo il minor numero possibile di informazioni. Di solito le applicazioni che ne fanno uso sono transazioni confidenziali, per le quali le ZKP permettono di provare l'autenticità senza dare dettagli personali. Un altro possibile caso d'uso potrebbe essere dimostrare l'applicabilità degli annunci agli editori senza fornire dati personali

[^5]:
Il concetto di “Privacy by design” si riferisce al lavoro fatto quando si tiene conto della privacy in ciascuna fase del progetto di un sistema, piuttosto che trascurarla nella fase progettuale e cercare in un secondo tempo soluzioni per ottenerla.

[^6]:
Reddit Metrics: [https://redditmetrics.com/history](https://redditmetrics.com/history)

[^7]:
Alexa Reddit Statistics: [https://www.alexa.com/siteinfo/reddit.com](https://www.alexa.com/siteinfo/reddit.com)